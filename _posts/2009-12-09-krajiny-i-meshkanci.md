---
layout: post
title: Країни і мешканці. „На Україні“ чи „в Україні“, „датська мова“ чи „данська“?
description: Основна наша формула - „в Україні“. Але оскільки Україна була частиною то Росії, то Польщі, і поляки, і росіяни казали „на Україні“, бо „в Україні“ — це в державі, в країні, а „на“ — це на якомусь острові чи на якійсь географічній частині цілої країни.
tags: [слововживання]
---

Наші слухачі запитують, як правильно „на Україні“ чи „в Україні“? Чому всі країни кажуть „в“ — „в Англії“, „в Росії“, але „на Україні“.

Це питання колись дуже добре дослідив видатний український мовознавець і теолог Іван Огієнко. Він простежив у творчості Тараса Шевченка, який у кілька разів більше каже „в Україні“, але в нього є і „на Україні“.

Основна наша формула - „в Україні“. Але оскільки Україна була частиною то Росії, то Польщі, і поляки, і росіяни казали „на Україні“, бо „в Україні“ — це в державі, в країні, а „на“ — це на якомусь острові чи на якійсь географічній частині цілої країни.

Після здобуття незалежності Україною як офіційна формула утвердилось „в Україні“. Є мови, в яких не розрізняють сполучники „в“ і „на“. Тому їм все одно. А „на Україні“ залишилося в піснях. Але у більшості наших класиків, у Шевченка і у Володимира Cамійленка „в Україні“.

Деякі українські журналісти часто кажуть замість „Білорусь“ „Бєларусь“. Я вважаю, що це неправильно.

Наших північних сусідів ми здавна називаємо білорусами, їхню мову білоруською, їхню країну Білорусь. Вони себе називають по-своєму, а інші країни адаптували цю назву до своєї мови.

Країни, треба називати так, як вони усталилися у вжитку. Адже самоназва і назва іншими народами не завжди збігаються. Вірмени називають свою країну „Гаястан“, а грузини називають Грузію „Сакартвело“.

Ще хотілося б нагадати, що в Данії мешкають не „датчани“ й „датчанки“, а „данці“ й „данки“. І розмовляють вони не „датською“ мовою, а „данською“.
