---
layout: post
title: Виборча кампанія чи компанія? Передвиборча чи передвиборна?
description: У нас вони тільки схожі за звучанням, але абсолютно різні за значенням. Біда в тому, що наші безграмотні політики на все кажуть або „компанія“ або „кампанія“.
tags: [слововживання]
---

У нас наближаються вибори. Тому збільшується частотність вживання слів, пов'язаних з виборами. По-перше, слова „кампанія“ і „компанія“. В українській мові вони близькозвучні, в російській — однакові, і називаються омофонами.

У нас вони тільки схожі за звучанням, але абсолютно різні за значенням. Біда в тому, що наші безграмотні політики на все кажуть або „компанія“ або „кампанія“.

Кампанія — це сукупність заходів, спрямованих на досягнення якоїсь мети: виборча кампанія, посівна кампанія, вступна кампанія. А компанія — це синонім до слова „товариство“. Колись його обіграли, коли хотіли сказати, що ті самі люди йдуть в усі органи влади: „нова кампанія старої компанії“. Отут доречно всі слова вжиті.

„Виборний“ і „виборчий“. Слово „виборний“ стосується посади, наприклад „виборна посада“, тобто людину не призначають, а вибирають. Тобто це слово пов'язане з дієсловом „вибирати“. „Виборчий“ — це стосовний до виборів. Тому ми кажемо „виборча кампанія“, „виборча дільниця“, „виборче право“, тобто право людей обирати. Так у всіх словниках написано.

Але часом словники роблять погану послугу, бо дають неправильний варіант. Якщо кампанія „виборча“, то і „передвиборча“ має бути. А там дають „передвиборна“. Це неправильно. Треба вживати слово „передвиборчий“. А „передвиборний“ не вживаємо, можна тільки сказати, що він зайняв свою виборну посаду, бо його вибрали на виборах.