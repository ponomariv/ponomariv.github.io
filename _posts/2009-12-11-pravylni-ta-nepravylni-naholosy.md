---
layout: post
title: Правильні і неправильні наголоси
description: Оскільки в українській мові слова приходили з різних говірок, вони входили у літературну мову зі своїми наголосами. Але кожна норма уніфікується, вдосконалюється.
tags: [фонетика]
---

Оскільки в українській мові слова приходили з різних говірок, вони входили у літературну мову зі своїми наголосами. Але кожна норма уніфікується, вдосконалюється. Зайві наголоси виходять з ужитку. Наприклад слово „новий“ у 20-х роках ще вживалося з двома наголосами. Тепер літературним вважається вживання тільки з наголосом на другому складі.

Наприклад, у Рильського є „Нове життя нового прагне слова“, „Знак терезів — доби нової знак“, у Сосюри найкращий приклад з вірша „Любіть Україну“: „Любіть Україну у сні й наяву, вишневу свою Україну, красу її вічну живу і нову, і мову її солов'їну“. Тобто треба виховуватися на найкращих зразках, а не на зразках тих поетів, які не засвоїли наголос і пишуть слова для пісень.

У нас є слова-пароніми, близькозвучні слова, які ніколи не вживаються один замість одного, бо мають різне значення.

Наприклад, є „незді́йснений“ і „нездійсне́нний", „недото́рканий“ і „недоторка́нний“. Ті слова, що наголошуються на корені („незді́йснений“, „недото́рканий“) — це дієприкметники.

„Незді́йснений“ — це той, який не здійснився, „недото́рканий“ — до якого ніхто не торкався, але може торкнутися. „Нездійсне́нний“ і „недоторка́нний“ — це прикметники, вони пишуться з двома „н“, і там вимовляється подовжений звук. „Недоторка́нний“ — той, до якого не можна торкатися, „нездійсне́нний“ — той, що ніколи не здійсниться. Отже, „недоторка́нність державних кордонів“, „недоторка́нність особи“, „недоторка́нність житла“.

Ці слова в Конституції записані правильно, але чомусь політики часто вживають „недото́рканий“ замість „недоторка́нний“.